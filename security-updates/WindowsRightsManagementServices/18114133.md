---
TOCTitle: Voordelen van het implementeren van RMS
Title: Voordelen van het implementeren van RMS
ms:assetid: 'cab5c3ce-c9e8-4fae-915b-dd4829357333'
ms:contentKeyID: 18114133
ms:mtpsurl: 'https://technet.microsoft.com/nl-nl/library/Cc747668(v=WS.10)'
author: SharonSears
ms.author: SharonSears
---

Voordelen van het implementeren van RMS
=======================================

Veel organisaties, ongeacht de omvang, zien zich genoodzaakt waardevolle digitale informatie te beveiligen tegen onvoorzichtig gebruik en kwaadwillende gebruikers. Het toenemende aantal incidenten met betrekking tot diefstal van informatie en nieuwe wettelijke vereisten voor de beveiliging van gegevens onderstrepen nog maar eens de behoefte aan een betere beveiliging van digitale inhoud. Vanwege het toenemend gebruik van computers voor het maken en verwerken van dergelijke gevoelige informatie, de introductie van geavanceerde connectiviteit via persoonlijke en openbare netwerken (inclusief internet) en de productie van steeds krachtigere computers, is de beveiliging van gegevens van organisaties een essentieel onderdeel van de beveiliging geworden.

Het kan hierbij gaan om dynamische databaserapporten op een gegevensportal, vertrouwelijke e-mailberichten, documenten met betrekking tot de strategische planning, defensierapporten en andere bestanden met gevoelige overheidsinformatie. In dit gedeelte worden een aantal redenen gegeven waarom u RMS zou moeten installeren om inhoud te beveiligen.

Dit gedeelte bevat de volgende onderwerpen:

-   [Kwetsbare bedrijfsgegevens](#bkmk_2)
-   [Verbeterde netwerkbeveiliging](#bkmk_3)
-   [Betere beveiliging van digitale inhoud](#bkmk_4)

<span id="BKMK_2"></span>
Kwetsbare bedrijfsgegevens
--------------------------

Bedrijven en organisaties maken en gebruiken verschillende soorten waardevolle gegevens die ze willen en moeten beveiligen. In de volgende lijst vindt u voorbeelden van inhoud die u kunt beveiligen met RMS:

-   Traditionele digitale bestanden en gegevens. Typische voorbeelden van traditionele digitale bestanden en gegevens zijn e-mailberichten, projectgerelateerde documenten, vertrouwelijke rapporten, marketingplannen en productoverzichten. Deze documenten worden regelmatig uitgewisseld via e-mail, vergaderingstoepassingen, gedeelde schijven en peer-to-peer- of serversystemen. Deze categorie kan ook andere vertrouwelijke informatie bevatten, zoals prestatieoverzichten van werknemers en persoonlijke gegevens. Gebruikers willen of moeten dergelijke informatie vaak in een beveiligde en eenvoudig toegankelijke omgeving bewaren.
-   Bedrijfsgegevens. Senior managers gebruiken deze informatie voor het plannen, controleren en bijsturen van de bedrijfsactiviteiten. Het kan hierbij gaan om rapporten met betrekking tot de omzet en het marktaandeel, de financiële prestaties of de strategische prognoses en overzichten. Als dergelijke inhoud in verkeerde handen valt, kan dit een bedrijf of organisatie schaden, ofwel in termen van de concurrentiepositie op de markt of in een rechtszaak.

De implementatie van RMS kan een belangrijk onderdeel vormen in de strategie ter beveiliging van dergelijke gevoelige inhoud.

<span id="BKMK_3"></span>
Verbeterde netwerkbeveiliging
-----------------------------

Het beveiligen van digitale inhoud is een ingewikkelde taak waar continu aan moet worden gewerkt. Doorgaans gebruiken organisaties een perimeterbeveiliging voor de beveiliging van digitale bestanden en gegevens. Firewalls beperken de toegang tot het bedrijfsnetwerk en DACL's (Discretionary Access Control Lists) de toegang tot bepaalde gegevens. Daarnaast kunnen organisaties technologieën en producten voor codering en verificatie gebruiken, bijvoorbeeld een infrastructuur van openbare sleutels \[PKI\] of Kerberos, zodat e-mailberichten tijdens de verzending zijn beveiligd en de geadresseerden de berichten als eerste openen.

Met deze methoden kunnen organisaties de toegang tot gevoelige gegevens beheren. De geadresseerden bepalen echter zelf wat ze met de ontvangen inhoud doen. Nadat de gebruiker is geverifieerd en de inhoud is gedecodeerd, zijn er geen beperkingen waarmee kan worden bepaald wat er met de inhoud wordt gedaan of waarnaar deze wordt verzonden. Er kunnen met perimeterbeveiligingsmethoden geen bedrijfsregels worden afgedwongen waarmee wordt bepaald hoe de inhoud wordt gebruikt of gedistribueerd buiten de netwerkperimeter, of als de perimeter is doorbroken.

Als u vertrouwt op de discretie en verantwoordelijkheid van gebruikers bij het gebruiken en delen van de digitale inhoud, loopt u met dit netwerkbeveiligingsmodel mogelijk een onacceptabel hoog risico. Zelfs als de beveiliging per ongeluk wordt geschonden, kan dat aanzienlijke schade veroorzaken. Gebruikers kunnen bijvoorbeeld per ongeluk gevoelige e-mailberichten of documenten doorsturen naar geadresseerden die mogelijk kwade bedoelingen hebben.

Naast de vereisten die diefstal en misbruik moeten voorkomen, komen er steeds meer wettelijke vereisten waaraan de beveiliging van digitale inhoud moet voldoen. Veel organisaties moeten bijvoorbeeld voldoen aan de bepalingen in de Wet Securities and Exchange Commission (SEC) die handel met voorwetenschap tegengaan. Ook instellingen in de gezondheidszorg en de financiële, juridische en overheidssector zien zich steeds meer genoodzaakt digitale inhoud te beveiligen vanwege de toenemende regelgeving.

Zonder een allesomvattende oplossing zoals RMS voor het effectief beheren van het gebruik van digitale inhoud kan de inhoud eenvoudig in verkeerde handen vallen.

<span id="BKMK_4"></span>
Betere beveiliging van digitale inhoud
--------------------------------------

Digitale inhoud moet beter worden beveiligd. Hoewel oneigenlijk gebruik voor geen enkele vorm van informatie kan worden uitgesloten en er geen methode is waarmee gegevens in alle gevallen tegen misbruik worden beveiligd, kunt u het beste een veelzijdige oplossing gebruiken waarmee u de informatie beschermt.

Het beveiligen van informatie vormt een essentieel onderdeel van de beveiligingsstrategie van organisaties. Naast toegangsbeheer moet een beveiligingsoplossing tevens mogelijkheden bevatten waarmee kan worden bepaald hoe inhoud wordt gebruikt en verspreid. Met een oplossing voor het beveiligen van informatie kunt u:

-   De bedrijfsarchieven en -documenten op een intranet beveiligen en voorkomen dat deze beschikbaar worden gesteld aan onbevoegde gebruikers.
-   Ervoor zorgen dat de inhoud zodanig is beveiligd dat er niet mee kan worden geknoeid.
-   Een tijdslimiet voor het verlopen van inhoud instellen, zelfs als de inhoud wordt verzonden over een extranet naar andere organisaties.
-   Een controlepad instellen om te controleren wie de inhoud heeft bekeken en gebruikt.

RMS biedt u al deze mogelijkheden.
